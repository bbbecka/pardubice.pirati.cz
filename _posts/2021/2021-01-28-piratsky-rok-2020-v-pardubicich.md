---
layout: post
category: CLANKY
title: "Pirátský rok 2020 v Pardubicích"
date: 2021-01-28T16:00:00+01:00
tags: shrnutí pardubice
author: Piráti Pardubice
image: team/pirati-pardubice-2.jpg
---

**Na rok 2020 budou pardubičtí Piráti vzpomínat jako na rok, kdy pokračovali v roli konstruktivní opozice a také se aktivně zapojili do boje proti Covid-19.**

Už během první vlny, kdy Českou republiku trápil hlavně nedostatek základních ochranných pomůcek,
nažhavili zastupitelé [Filip Vařecha](https://pardubice.pirati.cz/clenove/filip-varecha/) a [Ondřej Karas](https://pardubice.pirati.cz/clenove/ondrej-karas/)
3D tiskárnu z pirátského centra ParduPiCe a zvládli vyrobit a zkompletovat na 650 ochranných štítů,
které putovaly například krajským sociálním službám. Sezemický zastupitel Filip Mezera se pak dokonce zapojil do celorepublikového projektu eRoušky,
kde měl na starosti především testování aplikace.
Kromě toho také Piráti podali Záchranný kruh jednotlivcům finančně zasaženým pandemií a zúčastnili se sbírky počítačů pro distanční výuku dětí.

Na radnici čtyři pirátští zastupitelé a jeden Zelený (za Piráty) pravidelně celý rok reportovali zásadní body z každého zastupitelstva.
Rozhodování na základě čísel a dat je pro zodpovědné hlasování zásadní. Proto zastupitelé [Ivana Böhmová](https://pardubice.pirati.cz/clenove/ivana-bohmova/) a [Vojtěch Jirsa](https://pardubice.pirati.cz/clenove/vojtech-jirsa/) navrhli,
aby vznikla analýza dopadů krize na rozpočet a vyhodnocení, na jaké investice má být použita až 1 miliarda korun, kterou město [čerpá z úvěru](https://pardubice.pirati.cz/tiskove-zpravy/volame-po-rozpoctove-odpovednosti-v-pardubicich-nepodporime-rozpocet-na-rok-2021/).
Ze schválených investičních záměrů Piráti rádi podpořili kvalitně připravený projekt Centrální polytechnické dílny na místě Automatických mlýnů.
Zelený [Kuba Kutílek](https://pardubice.pirati.cz/clenove/jakub-kutilek/) se naopak nespokojil s tím, jakým způsobem se připravuje „terminál“ Univerzita a požadoval revizi, později i zrušení stavby,
která více než terminál připomíná spíše autobusovou zastávku. U druhého terminálu s názvem Jih se momentálně snaží o změnu projektu rekonstrukce ul.
K Vápence ve snaze minimalizovat kácení lip v příjezdové aleji.

{% asset 'articles/2021/Infografika_2020.png' magick:resize='751x422^' magick:gravity='center' magick:crop='751x422+0+0' %}

Hlasitě pak Piráti bojovali proti neuvážené stavbě fotbalového stadionu v samotném centru města, který v budoucnosti může ohrozit financování jiných důležitých
projektů (třeba chybějící lávku přes Labe mezi Polabinami a čtvrtí Závodu míru).
A v rámci divokých a pravidelných diskuzí týkajících se hokejového klubu Dynamo upozorňovali Piráti na očividný střet zájmů a poukazovali na to,
jak nehospodárně politici ve vedení města nakládají s finančními prostředky i klubem samotným.
Pardubice prakticky nemají možnost odstoupit od smlouvy a zavazují se k povinnosti koupit po uplynutí dohody klub zpět!
Z „prodeje“ klubu se tak stala pro město spíše velmi nevýhodná zápůjčka.

V rámci zastupitelstva vyzvedla [Lenka Španihelová](https://pardubice.pirati.cz/clenove/lenka-spanihelova/) téma (ne)zaměstnávání lidí se zdravotním postižením, kde má město velké mezery.
Iniciovala schůzku s Úřadem práce a městem a uspořádala pro zaměstnance sociálního odboru města workshop… O prázdninách se pak Lenka přestěhovala,
čímž jí zanikl zastupitelský mandát a následně byla zvolena zastupitelkou kraje.
Na její místo nastoupil [Jan Hrubeš](https://pardubice.pirati.cz/clenove/jan-hrubes/), který během podzimní druhé vlny pandemie převzal iniciativu a s pirátskými právníky zpracoval novelu jednacího řádu,
která by umožnila zastupitelům a veřejnosti vystoupit přes videohovor, pokud mají nařízenou karanténu nebo jsou doma v izolaci. Jeho návrh bohužel neprošel.
Zato se povedlo prosadit pirátský návrh, aby vedení města jednalo s investorem stavby nového parkovacího domu za Domem hudby.
Přestože bude soukromý, rádi bychom v něm vyčlenili alespoň 50 míst pro rezidenty, kteří by jinak složitě hledali místo,
kde v centru zaparkovat svoje vozidlo. Na pátém obvodu pak budou po opakované urgenci nakoupeny závlahové vaky pro nově vysazené dřeviny.
