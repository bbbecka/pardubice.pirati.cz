---
layout: post
category: CLANKY
title: "Lednový report ze zastupitelstva"
date: 2021-01-31T20:00:00+01:00
tags: report zastupitelstvo pardubice
author: Piráti Pardubice
image: articles/2021/parkovaci-pardubice.jpg
---

Na začátku zastupitelstva jsme se v rozpravě dozvěděli novinky ohledně velkokapacitního očkovacího centra pro Pardubice a okolí. 
To pravděpodobně vznikne v prostoru starého letištního terminálu, což je dobrá volba. Problémem ale zůstává nedostatečný počet vakcín, 
které má Pardubický kraj k dispozici. Kdo lifruje své prarodiče do Hradce, má zatím náskok.

Velkou diskusi vyvolal náš návrh šesti bodů k předloženému záměru parkovacího domu u stadionu. 
Mimo jiné jsme chtěli, aby měl dům zelenou střechu, aby byly v řešení přilehlé křižovatky maximálně zohledněny potřeby chodců a cyklistů, 
nebo aby byl návrh projednán v komisi pro dopravu. Ačkoliv byly naše požadavky uznány jako validní, v této počáteční fázi schvalování investičního záměru neprošly. 
Bylo nám alespoň přislíbeno, že projekt opravdu půjde do všech relevantních komisí. Parkovací dům má stát 200 mil Kč a je podmínkou pro realizaci letního stadionu.

Město prodalo svoje pozemky za bytovým domem mezi Palackého a Štefánikovou ulicí. 
Celá plocha, kromě průchodu mezi Palackého a Štefánikovou bude využita soukromým investorem pro parkování. 
V současnosti jde o neutěšené místo se zatravněnou plochou více než 1.000 m². Kdybychom o věci rozhodovali my, 
hledali bychom společně s ostatními vlastníky nějaké více městotvorné řešení. Byli jsme proti.

Plánuje se opravit nebo znovu postavit most přes Labe na Kpt. Bartoše (od nádraží do Polabin). 
O tom, kterou cestou se půjde, rozhodne studie proveditelnosti. V diskuzi jsme podpořili variantu nového mostu s odpovídajícími parametry: širší mostovka, 
oddělený provoz chodců a cyklistů, možnost projít/projet na kole pod mostem po obou březích. Chceme aby na podobu “brány do Polabin” byla vypsána architektonická soutěž.

Ptali jsme se také na soukromý záměr realizovat v Labské ulici kousek od Zdymadla bytový dům. 
Jedná se o hodnotnou lokalitu v blízkosti historického centra a máme za to, že by město mělo mít výslednou podobu stavby pod kontrolou.
Jinak nuda. Nikdo se nepopral…

Zastupitele přišla oslovit zástupkyně spolku Chráníme stromy. Děkujeme spolku za aktivitu při snaze o záchranu lipové aleje v ulici K Vápence, 
která má zaniknout v souvislosti se stavbou parkovacího domu “terminál B” na Dukle. Možnému řešení se za náš zastupitelský klub věnuje zelený Kuba Kutílek.
Petici můžete podepsat [zde](https://www.alejkvapence.cz/)

{% asset 'articles/2021/k-vapence2.jpg' %}
