---
layout: post
category: CLANKY
title: "Vyzýváme primátora: Neskrývejte podklady k fotbalovému stadionu"
date: 2021-02-09T14:00:00+01:00
tags: MOI pardubice projekty fotbal
author: Piráti Pardubice
image: articles/2021/Stadion-web.JPG
---

**Výsledek soutěže na stavbu fotbalového stadionu radní schválili bezmála před dvěma týdny, podklady přesto stále nejsou dostupné ani zastupitelům. 
Takhle významnou stavbu je nutné řádně projednat ve všech komisích a vzniklé připomínky poctivě vypořádat, vhodné by bylo ji projednat i veřejně.**

Výsledný projekt bude tvář centra Pardubic tvořit desítky let a městský rozpočet zatíží stamiliony na stavbu i následný provoz. 
Pouhý uzavřený seminář těsně před zasedáním zastupitelstva proto považujeme za nedostatečný. 
Výhradně prezenční forma semináře je v době pandemie navíc zbytečně riziková a omezuje možnou účast zastupitelů i odborníků, kteří by náhodou spadli do karantény.

29.&nbsp;ledna jsme zaslali následující urgující dopis primátoru Charvátovi a předsedům všech zastupitelských klubů, do dnešního dne jsme nedostali žádnou odpověď.

>„Vážený pane primátore,
na lednovém zastupitelstvu nám bylo přislíbeno, že budeme seznámeni s podklady k fotbalovému stadionu s předstihem před únorovým seminářem.
Prosím tedy o co nejvčasnější poskytnutí těchto podkladů tak, abychom mohli věc včas konzultovat se svými zástupci v komisích apod. 
Nepředpokládám, že by existovaly objektivní důvody, které by rozeslání podkladů mohly bránit a to včetně nabídky firmy PORR.
Zároveň, vzhledem k předpokládanému projednání problematiky na březnovém zastupitelstvu, prosím o projednání podkladů v komisích rady města, 
které budou většinou zasedat v průběhu února.
Zároveň bych Vás poprosil, nebo případně náměstka Kvaše, nad rámec diskuze na zastupitelstvu, o podklady k prezentaci územního plánu. 
Velice děkuji. Přeji Vám hezký den. Vojtěch Jirsa"

Máme za to, že i vzhledem ke smršti, která se na sociálních sítích snesla od obyvatel Pardubic k uniklé fotografii projektu, je záhodno prolomit mlčení.
