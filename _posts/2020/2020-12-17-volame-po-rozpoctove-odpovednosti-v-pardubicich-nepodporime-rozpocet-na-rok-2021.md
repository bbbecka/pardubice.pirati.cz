---
layout: post
category: CLANKY
title: Voláme po rozpočtové odpovědnosti, v Pardubicích nepodpoříme rozpočet na rok 2021
date: 2020-12-17T08:00:00+01:00
tags: tiskove-zpravy Pardubice mmp rozpocet
author: Piráti Pardubice
image: articles/2020/rozpocet.jpg
---



**Město se bude potýkat  se závažným nedostatkem peněz v důsledku zpomalení
ekonomiky. Peníze z miliardového úvěru, který byl z velké části určen na
fotbalový stadion, budou potřeba  na pokrytí jiných investic. Koalicí navržený
rozpočet na rok 2021 počítá s velkým množstvím investic, na které ale nebude mít
město peníze. Je to rozpočtový hazard, který my Piráti nepodpoříme.**

### Příjmy města nepokryjí ani provozní výdaje

Dnes 17. 12. 2020 bude Zastupitelstvu města Pardubic předložen ke schválení
návrh rozpočtu na rok 2021. Ten plánuje deficit provozního salda ve výši 106
mil. Kč. „Město ze svých běžných příjmů v příštím roce nepokryje ani veškeré
provozní výdaje,“ varuje  Adolf Vondrka, náš nominant ve finančním výboru
zastupitelstva. Příjmy i výdaje města jsou totiž významně ovlivněny
koronavirovou krizí. Plánované provozní saldo rozpočtu na příští rok, tedy
rozdíl běžných příjmů a výdajů města, je v roce 2021 o 524 mil. Kč nižší, než
bylo v roce 2019. Zjednodušeně řečeno, město bude mít v příštím roce na
investice o 0,5 mld. méně, než mělo v letech před epidemií.
Vedle nákladů na běžný provoz, plánuje město utratit za investice v příštím roce
889 mil. Kč. Aby si Pardubice mohly takto vysoké výdaje dovolit, musejí použít
téměř všechny dostupné peníze, tedy všechny zbylé prostředky z roku 2020 a k
tomu dočerpat úvěrový rámec na 1 mld. Kč. Utratit téměř vše bude nutné i přesto,
že některé výdaje budou částečně hrazeny z dotací. Město zůstane  na konci roku
zatíženo úvěrem ve výši 1 mld. Kč. Oproti současnosti se zvýší dluh města o 536
mil. Kč. Město začne tento úvěr splácet od roku 2022.

### Příští rok město ustojí, v dalších letech peníze dojdou

„V roce 2021 tedy Pardubice při velkém zadlužení a zapojení všech zdrojů ještě
jen taktak s penězi vyjdou. Zásadní problém nastává v dalších dvou letech. Do
roku 2023 chce město utratit za 12 největších plánovaných investičních akcí
celkem přes 809 mil. Kč z vlastních zdrojů. V této částce ale není zahrnuta
spousta dalších menších investičních akcí a kapitálových výdajů, které zatím
nebyly vyčísleny. Lze předpokládat, že půjde o další stovky milionů,“ odhaduje
Vondrka. Tolik peněz ale město mít nebude a ještě více se tedy zadluží. „Nikdo
neví, jak hluboký bude propad ekonomiky v letech 2022 a 2023 a jak velký bude v
těchto letech propad příjmů města. Víme ale, že s velkou pravděpodobností
porostou úrokové sazby. Město tak zaplatí o další desítky milionů více na
úrocích. Zahajovat v příštím roce investice, jejichž celkové náklady se mohou v
dalších letech vyšplhat vysoko nad miliardu, je krajně nezodpovědné,” uzavírá
Vondrka.

### Řešením je pozdržet fotbalový stadion

Nejproblematičtější z pohledu nákladů je projekt nového fotbalového stadionu.
Plánované náklady na stadion jsou 444 mil. Kč, tedy více než polovina všech
vlastních zdrojů, které bude město potřebovat na velké investice do roku 2023. K
této částce je třeba přičíst minimálně dalších 300 mil. na související stavby,
bez kterých nebude možné stadion zkolaudovat. „Vedení města sestavilo přehled 12
velkých investičních projektů do roku 2022. Je mezi nimi sice fotbalový stadion,
ale parkovací dům za 300 mil. Kč, který je podmínkou pro jeho kolaudaci, už
chybí,” říká Vojtěch Jirsa, předseda zastupitelského klubu Pirátů. „Navrhujeme,
aby se stadion letos nerealizoval. Chceme počkat alespoň rok a sledovat, jak se
bude ekonomická situace vyvíjet. Teď už nejde o to, zda je člověk podporovatelem
stadionu nebo ne, na ten projekt prostě zatím nemáme peníze. Pokud bude primátor
trvat na zahájení realizace v tomto roce, rozpočet nepodpoříme. Vedlo by to k
extrémnímu zadlužení města a k odsunutí řady dalších investic s velkým přínosem
pro lidi na druhou kolej,” shrnuje postoj Pirátů Jirsa. „V dnešním hlasování se
ukáže, kdo je skutečně rozpočtově odpovědný a kdo o tom jenom mluví,” uzavírá
Jirsa.
