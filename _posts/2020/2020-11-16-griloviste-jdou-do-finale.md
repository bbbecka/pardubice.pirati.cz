---
layout: post
category: CLANKY
title: Griloviště jdou do finále
date: 2020-11-16T09:00:00+01:00
tags: tiskove-zpravy Pardubice zastupitelstvo mo-v griloviště
author: Piráti Pardubice
image: articles/2020/griloviste-ilustracni.jpg
---

**Sejít se s kamarády venku u grilu zní v současných podmínkách jako slušné
sci-fi. Přesto participační projekt od Filipa Vařechy opět ožije a posune se
dál.**

Vybudování veřejných grilovišť je něco, na čem se úspěšně dohodl se starostou
pátého obvodu Jiřím Rejdou. Ten sice pojal stavbu prvního griloviště na Vinici o
něco velkoryseji, než jsme zamýšleli, a i když se nám vizuálně líbí, přeci jen
bychom rádi, aby bylo grilování ještě přístupnější.

Dobrá zpráva je, že na jaře by se měly přidat konečně také menší grily, tzv,
komíny, které by se lépe hodily do hustší zástavby (například na Dukle). Do
aplikace jste vloni naposílali 17 vytipovaných míst, z nich jsme s místními
Piráty i starostou nakonec vybrali čtyři vítěze (kdo se těšil na grilování u
lesoparku, bude zklamán, takto blízko lesa gril postavit nelze).

Chtěli bychom jmenovitě poděkovat Kateřině, Lukášovi a jmenovci Filipovi za
jejich zdařilé tipy a nabídnout pomoc s posledními krůčky v celém procesu, do
kterého se rozhodli zapojit. V nejbližší době bude úřad Městský obvod Pardubice
V **zasílat dopis 4 vybraným SVJ s výzvou o vyjádření jejich souhlasu** (či
nesouhlasu). Pak už by měla být cesta ke grilům volná! S úspěšnými navrhovateli
se rádi sejdeme a poradíme, jak si podporu SVJ vyjednat.

Samozřejmě děkujeme i ostatním navrhovatelům, počet grilovišť není do budoucna
omezený a pokud budou mít úspěch, můžou přibývat další!

Mimochodem, věděli jste, že se Filipův projekt dostal i do knihy [Česko
InsPIRATIvní](https://dary.pirati.cz/projekty-kampane/cesko-inspirativni/),
která obsahuje 37 praktických příkladů z úspěšného pirátského působení na
radnicích a v komunální politice?

To prostě musíme dotáhnout!
